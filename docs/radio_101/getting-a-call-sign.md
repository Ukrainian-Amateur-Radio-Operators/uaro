---
sidebar_position: 2
---

# Отримання позивного.

Рано чи пізно у людини, яка послухала спілкування радіоаматорів в ефірі, виникає
бажання самому отримати офіційний позивний й долучитися до цієї спільноти,
самому вийти на діапазон й порадіти першим звʼязкам. Куди бігти, що робити -
насправді інформації у мережі з цього приводу небагато. Але все можливо й ось
кілька порад.

По-перше, уважно читаємо Регламент радіоаматорського звʼязку України. Це
документ що регулює все, що відбувається в аматорському ефірному всесвіті,
правила, кордони й порядки, так би мовити. Насправді там є 99% відповідей на запитання
що з'являється. Плюс, треба орієнтуватися в основних положеннях, бо про це
піде мова на співбесіді чи екзамені. https://zakon.rada.gov.ua/laws/show/z1106-23#Text

По-друге, уважно озираємося навколо, напевно знайдеться через загальних
знайомих людина із позивним, хто може дати дієву пораду куди звернутися на місці,
адресу місцевого радіоклубу чи колективної станції. Там вас радо зустрінуть,
повірте, якщо побачать бажання й вогник у очах.
Знаю випадок, коли людина підійшла на місцевий репітер, прямо сказала, що не
має дозволу, але хоче. Допомогли, розказали.
Ну а якщо це не допомогло, то є офіційний шлях, довший й не такий яскравий.
Може бути швидше чи довше, може деякі відділення приймають електронні копії
документів.. це дізнаєтесь по ходу. Описую найзагальнішу найдовшу схему.
- Робимо паперові копії паспорта та ідентифікаційного коду.
- Йдемо у регламент й дістаємо звідти Додаток 7, видруковувати й заповнюємо
  (одразу ж можна підготувати Додатки 8 та 9, або ж заповнити їх вже на співбесіді/
  іспиті)
- Необовʼязково, але дуже дієво буде написати невеличкого листа у вільній формі
  про себе й бажання працювати в ефірі й розвиватися
  Дізнаємося адресу місцевого відділення УДЦР у своїй області й поштою
  рекомендованим листом відсилаємо туди. Далі чекаємо відповіді. Як правило, це
  уточнюючий дзвінок телефоном, де окрім кількох запитань по документах скоріше
  за все скажуть приблизно чи точно дату й місце, коли буде засідання КТК (див.
  регламент що це). Як УДЦР прийме заяву, впродовж місяця буде погоджена дата і
  час проведення співбесіди/іспиту. Туди треба буде приїхати поспілкуватися (якщо на
  категорію С), а може й пройти іспит на вищіі категорії.
  Після складання іспиту через деякий час УДЦР пришле рахунок на оплату послуг
  (на середину 2024 року це було ~130 грн) й після оплати за кілька днів отримаєте
  омріяний дозвіл з позивним.


**Важливі нюанси:**
- Згідно з регламентом, якщо ви живете не за місцем реєстрації, то робити дозвіл все
  одно маєте за адресою реєстрації. Так, були прецеденти, коли відкривали люди в
  інших областях, але тут кожен випадок окремо треба обговорювати з місцевим
  УДЦР.
- Але! Згідно з регламентом можна пройти співбесіду/іспит у будь-якому КТК, за результатами 
взяти довідку з Додатку 6 й відправити її замість Довідки 7 з рештою документів у свій місцевий УДЦР 
на отримання дозволу. Працює, перевірено власноруч.
- Найчастіше запитання - що вносити у таблицю у Додатку 8. Правду! Є баофенг -
  вписуємо. Є короткохвильовий трансивер - вписуємо. Якщо що, пишемо
  “саморобний” та “б/н” (без номерів) й діапазони з потужністю згідно з регламентом.
- Якщо дозвіл хоче отримати неповнолітня особа, то до документів вище треба
  додати заяву у вільній формі від батьків про те, що вони не проти ~~й навіть щасливі,
  що дитина не хоче сидіти у тік-тоці, а хоче закидати антену на вербу~~

Може виглядати якось складно й геть неможливо все це, але це тільки на перший
погляд. Сподіваюсь зустріти у ефірі тих, кому допоможуть ці поради.